---
title: "Kaos"
date: "2019-01-01"
draft: false
---

2018'den öğrendiğim birkaç şey var. Kafamdan geçenleri neredeyse olduğu gibi
yazmak istiyorum. Böylece 2018'in damağımda bıraktığı tadı anlayabilirim.

2017'de yakın çevreme "adım adım yaklaşan ve nasıl idare edeceğimi bilmediğim
bir sorumluluk" olarak tanımladığım ve ne yapacağımı bilmediğim bir projenin
sonuca yaklaşması beni mutlu ediyor. 2019'un ilk çeyreğinde nihayete ereceğini
düşünüyorum.

2019'a girerken de aynı hisleri yaşıyor olmayı ise garipsiyorum. Yine altında
ezilmekten korktuğum bir sorumluluk ile karşı karşıya girdim yeni yıla. Daha
önce aldığım risk beklediğimden daha iyi sonuç verdi ama şimdi girdiğim risk
çok daha büyük.

İki dönem arasında temel bir farklılık var: 2018'in başında kendimi güvende
hissetiğim bir ortam vardı. 2019 başında ise toksik bir ortama sıkışmış
hissediyorum. 2019'un ilk yarısı bitmeden bunu öyle ya da böyle
sonlandıracağım.

Her gün bu toksikliğe katlanamamı sağlayan birkaç çalışma arkadaşım var.
Onların varlığı yükümü hafifletiyor. Umarım 2019 daha da kenetlendiğimiz bir
yıl olur.

Bir yandan da yakın çevremden "staj yap" baskıları devam ediyor. Haklı bir
baskı, kabul ediyorum ama işyerimde kendimi huzurlu hissetmediğim sürece sırtıma
almak istediğim bir yük değil. Dolayısıyla yukarıda bahsettiğim riskin kontrol
altına alınmasını ve toksik ortamın dağıtılmasını stajın bir ön şartı olarak
görüyorum.

Yine 2019 yaklaşırken dostlarımdan birinin araladığı bir kapıdan kafamı uzattım
ve bir işbirliğine girdim. Böylece, 2019'un ilk çeyreğinde deneyimimi
artırırken değer üretebileceğim bir kanal daha olacak. Bunun için heyecanlıyım.

2017'nin başında iş hayatına atılırken elimde sadece kendime dair hedeflerim
vardı. İki yılda bir kısmına ulaşmış olmanın gururunu yaşıyorum. 2019 başlarken
artık sadece kendime dair değil birlikte çalıştığım insanlara dair hedefler de
taşıyorum. Bu benim için yeni bir şey.

2019'a bir kaosla giriyorum. *Ben kaosu kabul ediyorum. Kaos beni kabul eder mi
emin değilim*.

**2019'un herkes için güzel geçmesi niyetiyle.**
